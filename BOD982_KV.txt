དབྱངས་ཅན་མ་དམར་མོ་གསང་སྒྲུབ་ཀྱི་རྗེས་གནང་གི་བརྒྱུད་འདེབས་སྨོན་ལམ་དང་བཅས་པ་བློ་གྲོས་མཆོག་སྩོལ་ཞེས་བྱ་བ་བཞུགས་སོ།  །ན་མོ་གུ་རུ་ཤྲཱི་སྭ་ར་སྭ་ཏྱཻ།  སྒྲ་དབྱངས་ལྷ་མོ་གསུང་གི་དབང་ཕྱུག་མས།  །མངོན་སུམ་རྗེས་བཟུང་བིཀྵ་པ་ར་མ།  །བདེ་གཤེགས་སྲུང་བའི་དཔལ་དང་ཛ་ཡ་ཀ  ༑འོད་བྱེད་འབྱུང་གནས་རྣམས་ལ་གསོལ་བ་འདེབས།  །ཁ་ཆེ་པཎ་ཆེན་དཱ་ན་ཤཱི་ལ་དང་།  །ས་སྐྱ་པཎ་ཆེན་རྒྱལ་ཚ་ལུང་མང་པོ།  །ཡོན་ཏན་ཁྲི་དང་སིཾ་ཧ་བྷ་དྲའི་ཞབས།  །སེང་གེ་རྒྱལ་མཚན་རྣམས་ལ༴  རྒྱལ་བ་མཆོག་དབྱངས་བླ་མ་བསོད་ནམས་དང་།  །ཆོས་ཀྱི་རྒྱལ་མཚན་ཀརྨ་ཕྲིན་ལས་པ།  །ཚར་ཆེན་རྗེ་དང་བྱམས་པ་དོན་གྲུབ་ཞབས།  །གཞོན་ནུ་ཆོས་དཔལ་རྣམས་ལ༴  དཔལ་འབྱོར་ལྷུན་གྲུབ་ཟུར་ཆེན་ཐམས་ཅད་མཁྱེན།  །བློ་བཟང་རྒྱ་མཚོ་དགེ་བའི་དབང་པོའི་ཞབས།  །ངག་དབང་སྦྱིན་པ་བློ་གྲོས་དབང་ཕྱུག་དང་།  །བློ་གསལ་ཕུན་ཚོགས་རྣམས་ལ༴  རྨོར་ཆེན་རྗེ་དང་ཁྱབ་བདག་གནས་གསར་པ།  །ཀུན་དགའ་བློ་གྲོས་བསྟན་པའི་ཉི་མ་དང་།  །བསྟན་པའི་སྒྲོན་མེ་ཕྲིན་ལས་ཡོན་ཏན་ཞབས།  །རྩ་བའི་བྱམས་པ་ངག་དབང་བསྟན་འཛིན་སྙན་གྲགས།  བླ་མ་རྣམས་ལ༴  ཞེས་སམ༑  ཡང་ན།  །དཔལ་འབྱོར་ལྷུན་གྲུབ་ཟུར་ཆེན་ཐམས་ཅད་མཁྱེན།  །ཞེས་པ་ཡན་སྔར་ལྟར་ལ།  དེ་ནས།  བློ་བཟང་རྒྱ་མཚོ་ཐུགས་སྲས་འཇམ་དབྱངས་གྲགས།  །བདེ་བའི་རྡོ་རྗེ་བསྟན་པའི་རྒྱལ་མཚན་དང་།  །འཇིགས་མེད་དབང་པོ་རྣམས་ལ༴  འཇམ་དཔལ་དབྱངས་དངོས་བསྟན་པའི་སྒྲོན་མེ་དང་།  །རྡོ་རྗེ་འཛིན་པ་དཀོན་མཆོག་རྒྱལ་མཚན་ཞབས།  །རིགས་ཀུན་ཁྱབ་བདག་བསྟན་པ་རབ་རྒྱས་སོགས།  །རྩ་བརྒྱུད་བླ་མ་རྣམས་ལ་གསོལ་བ་འདེབས།  །ཞེས་སྦྱར།  དེ་ལྟར་གསོལ་བ་བཏབ་པའི་བྱིན་རླབས་ཀྱིས།  །སྲིད་ལས་ངེས་འབྱུང་ཆུ་ཡིས་རབ་བརླན་པའི།  །བྱང་ཆུབ་སེམས་གཉིས་ཨུཏྤལ་འཛུམ་པའི་རྩེར།  །ཡང་དག་ལྟ་བའི་འབྲས་བུས་ཕྱུག་པར་ཤོག  །ཁྱད་པར་ཁྱབ་བདག་དཔལ་ལྡན་བླ་མ་དང་།  །དབྱེར་མེད་སྒྲ་དབྱངས་རྒྱ་མཚོའི་ལྷ་མོ་ཡིས།  །མངོན་སུམ་ཉིད་དུ་རྗེས་སུ་བཟུང་བའི་མཐུས།  །སོ་སོར་རྟོག་པའི་སྣང་བ་རྒྱས་གྱུར་ཅིག  །དེ་མཐུས་ཟབ་དང་རྒྱ་ཆེའི་གཞུང་ལུགས་ལ།  །ཇི་བཞིན་དཔྱོད་པའི་བློ་གྲོས་རབ་གསལ་ཞིང་།  །ཐོས་བསམ་སྒོམ་པའི་ཕ་རོལ་ལེགས་སོན་ནས།  །ཐམས་ཅད་གཟིགས་པའི་གོ་འཕང་མྱུར་ཐོབ་ཤོག  །ཅེས་པའང་ཤཱཀྱའི་དགེ་སློང་འཇམ་དབྱངས་མཁྱེན་བརྩེའི་དབང་པོས་གསོལ་བ་བཏབ་པ་སིདྡྷི་རསྟུ།།